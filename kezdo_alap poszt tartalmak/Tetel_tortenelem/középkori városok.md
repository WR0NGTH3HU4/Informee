` `**Középkori városok**

**9. tk.**

**1. Előzmények, mezőgazdaság fejlődése**

A kora középkorban, a Nyugat-római Birodalom bukása után,  az V-X. században a főleg az uradalmakban élő nyugat-európai népesség önellátó gazdálkodást folytatott. A távolsági kereskedelem főleg luxuscikkekkel látta el azt a szűk réteget, aki ezt meg tudta vásárolni. Sem a kézművesiparra, sem a kereskedelemre, sem a pénzgazdálkodásra nincs szükség átmenetileg. A VIII. század környékén azonban kibontakozott egy mezőgazdasági fejlődés, annak érdekében, hogy a népességet el tudják látni. Ez a fejlődés egyrészt új módszereket, másrészt új eszközöket jelentett. A korábbi vadtalajváltó/legelőváltó gazdálkodás (ahol a földet kimerülésig művelték, majd egy új földet törtek fel) helyett egyre inkább a kétnyomásos illetve a háromnyomásos gazdálkodást alkalmazták. Ahol az ugaron tartott föld képes volt évről évre megújulni, ezért jóval többet tudtak termelni, elterjedt a csoroszlyás nehézeke, ami szükségessé tette a nyakhám helyett a szügyhám használatát a lovak fogatolásánál.  A patkó tovább növelte a lovak élettartamát. A borona használata segített a föl termékenységének fokozásában.  Korábban Nyugat-Európa kétharmadát erdők borították, a 13. századra ezek helyét szántók foglalták el.

**2.  Következmények**

Az új módszerek és eszközök révén megnőtt a terménymennyiség. Ezt a felesleget már piacra lehetett vinni, tehát megindul az árutermelés, ami szükségessé teszi a pénz újbóli megjelenését illetve a kereskedelem fejlődését. A mezőgazdaság fejlődése révén újra szétválhatott a kézművesség és a földművelés. Ezek következtében szükségessé vált, hogy egy új település típus jöjjön létre (újra), a középkori város.

A fent említett technikai újítások révén nőtt a népesség is.  Az emberek jobban, egészségesebben táplálkoztak, így szervezetük könnyebben ellenállt a betegségeknek. Visszaszorultak a járványok. Európa lakossága a kétszeresére emelkedett. Ez még tovább fokozta az igényt a kereskedelem és kézművesség fejlődésére.

**3. Városok létrejöttének helye, ideje**

A korábbi római városok fejlődése, a várak közelsége, a közelben található egyházi központok, valamint a földrajzi tényezők (kereskedelmi utak találkozása, folyók, bányák közelsége), zarándokutak létrejötte is szerepet játszottak a városok kialakulásában. Városok jöttek létre Itáliában, Dél-Franciaországban a XI. századtól, majd később angol, észak-francia és német területeken is. A 13. századra Közép-Európában is megjelentek. A két leginkább városiasodott vidék Észak-Itália és Flandria volt.

**4. Városok létrejöttének körülményei**

A középkori társadalmi szerkezetben sajátos helyzete volt a **városlakók**nak: nem volt nemes, de jobbágy sem, **szabad ember** volt. A polgár kötöttségek nélkül rendelkezett tulajdonával, szabadon adhatta-vehette azt. Ezt a városi önkormányzat biztosította számukra. 

E jogokat pénzzel, és sokszor harcok árán lehetett csak megszerezni a város birtokosától. Közösségeik megszervezését először a távolsági kereskedők kezdték meg, személy- és árubiztonság céljából ún. **gildékbe** tömörültek. A 11. század folyamán sokan csatlakoztak a kereskedők telepeihez, akik között egyre nagyobb számban voltak kézművesek. A kereskedők vezetésével szervezett közösségekbe, ún. **kommunákba tömörültek** érdekeik védelmében. A kommunákba tartozók jogokat harcoltak ki maguknak. 

**5. A város külső képe**

A városokat rendszerint fallal vették körül. Az utcák szűk sikátorokká váltak, és mivel nem volt csatornázás, minden szemét, ürülék ott hevert az utcákon. A zsúfoltság következtében a városi népesség ki volt téve a járványoknak, betegségeknek, ami magas halandósághoz vezetett.


**6. Városi jogok és kiváltságok**

A városokban élő közösségek kollektív kiváltságokkal rendelkeztek. A személyes polgári szabadságjogok mellett a legfontosabb **g**azdasági kiváltságok a heti **piactartás,** évente többszöri **vásártartás,** valamint az **árumegállító jog** voltak. Ez utóbbi a városon áthaladó idegen kereskedőt áruinak a helyi árszabásnak megfelelő eladására és a vásárvám megfizetésére kötelezte. További igen fontos gazdasági kiváltság volt, hogy a város **évi egy összegben adózott a királynak** – ezzel elkerülve a rendszeres adóztatás során előforduló túlkapásokat.

A város önállóságát fizikai értelemben is biztosította a **falépítés joga.** Egy jól megerődített vár vagy város valóban jelentős ellenállást tudott kifejteni bármilyen külső támadással szemben, akár több hónapos ostromot is sikerrel visszaverve. Nem véletlen, hogy akár a földbirtokosoknak, akár a városoknak a király biztosíthatta ezt a jogot.

A város politikai önállóságát az **önálló irányításhoz és szabad vezetőválasztáshoz fűződő jogok** biztosították. Ennek megfelelően alakították ki saját **önkormányzatukat** (önálló polgármester, szabad papválasztás, városi bíráskodás joga). Nyugat-Európában a városok mindinkább az **uralkodói hatalom támaszai** lettek. A 12. századtól már a városi önkormányzatok (kommunák) szabályozták az ott élők életét (városi jogkönyvek). A város élén általában a városi tanács által választott **bíró** vagy **polgármester** állt, aki a döntéseket a leggazdagabb városi patríciusokból álló tanáccsal egyetértésében hozta meg.



**7. A városok lakói**

A város vezetését, így a főbírói vagy a polgármesteri tisztet és az emellett működő városi tanácsot (szenátus) a leggazdagabb réteg, a **patríciusok** tartották kezükben. A patríciusok általában a vagyonos távolsági kereskedők közül kerültek ki. Házaik a városközpontban épültek.

A polgárság zömét a házzal és műhellyel rendelkező i**parosmesterek** alkották. A mesterek szakmánként céhekbe tömörültek. A céhek érdekvédelmi szerveződések voltak, biztosították a piac szabályozását (minőség, mennyiség), hogy mindenki meg tudjon élni. Korlátozták az iparűzők számát: csak annyi mester léphetett be a céhbe, amennyi meg tudott élni szakmájából a városban. A céhen kívüli iparűzőket, az ún. kontárokat üldözték. A céhek hierarchikus felépítésűek voltak. Először évekig inasként kellett szolgálni, majd legényként dolgozni. Ezt követően hosszú vándorúton, idegen városok mestereinek tudását kellett elsajátítani. Végül egy különleges remekmunka elkészítésével lehetett mesterré válni.

A lakosság nagy részét a polgárjoggal nem rendelkező **plebs** alkotta. Alkalmi munkákból éltek. Folyamatos volt a jobbágyok városba vándorlása, melyet a magas halandóság tett szükségessé, lehetővé pedig, hogy a városban eltelt egy év és egy nap elteltével ura nem követelhette vissza jobbágyát („a városi levegő szabaddá tesz”).

**8. Kereskedelem**

Az európai ipar ekkor már exportra is termelt, s megjelent a posztó, a selyem, valamint a bársony is. Az ezüstpénz mellett újra megjelent az aranypénz is, így Nyugat-Európa aktívan bekapcsolódhatott a világkereskedelembe.

A közlekedés kezdetlegessége (utak hiánya, szekér) miatt a távolsági kereskedelem a luxuscikkek szállítását bonyolította, elsősorban vízi úton. A Távol-Kelet fűszereit és iparcikkeit a Földközi-tengeren szállították Nyugat-Európába (Velence, Genova, Barcelona, Marseille). Cserébe elsősorban nemesfémet és más nyersanyagokat szállítottak. Ezt a kereskedelmi utat nevezzük levantei kereskedelemnek. 

Jelentős kereskedelmi útvonal alakult ki a Balti- és az Északi-tenger térségében. Keletről heringet, prémeket, gabonát, viaszt, borostyánt és egyéb nyersanyagokat hoztak. Cserébe Nyugatról iparcikkeket (posztó, fegyverek, szerszámok), bort és délről beszerzett keleti árukat szállítottak nagy teherbírású hajókon, a koggokon. E kereskedelmi útvonalat az észak-német (Rostock, Bréma, Hamburg) és a flandriai (Brügge, Gent) városok uralták. Érdekeik védelmében szövetséget hoztak létre 1161-ben, melyből a 13. században a **Hanza Szövetség** fejlődött.

A két nagy régió között szárazföldi összeköttetés alakult ki. Itáliai kereskedők áruikat Champagne városainak vásárain adták el az északi kereskedőknek. A Duna völgyébe is vezettek utak, ott a dél-német városok indultak fejlődésnek, s váltak kereskedelmi központokká (Nürnberg, Augsburg). Közép- Európa felé Lipcsén és Bécsen keresztül szállítottak.
