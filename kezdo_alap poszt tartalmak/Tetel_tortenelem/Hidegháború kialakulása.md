**Hidegháború kialakulása, a két szuperhatalom szembenállása 1953-ig**

**A hidegháború fogalma**

A II. vh. után a korábbi nagyhatalmak meggyengülése miatt két szuperhatalom alakult ki: USA és a Szovjetunió

1947-től a világtörténelem a hidegháború korszakába lépett. A kortársak által használt kifejezés arra a katonai, politikai, gazdasági és ideológiai szembenállásra utalt, amely a kétpólusú világ nagyhatalmai, az Amerikai Egyesült Államok és a Szovjetunió között alakult ki. Hamarosan mindkét fél képessé vált a másik megsemmisítésére nukleáris csapással, de a kölcsönös elrettentés miatt nem mertek közvetlen támadást intézni egymás ellen. Szembenállásukat ezért hívták hidegháborúnak. Konfliktusuk szerencsére soha nem alakult át valódi háborúvá, de ellentétük világszerte rengeteg helyi háborút és polgárháborút okozott.

A jelentős költségekkel járó fegyverkezésbe természetesen a hagyományos fegyverek állandó minőségi és mennyiségi fejlesztése is beletartozott. Ezeket a hidegháború úgynevezett „forró pontjain” vetették be, ahol a fegyveres konfliktusok szemben álló résztvevőit támogatták (koreai háború, vietnámi háború stb.). A hidegháború nem kizárólag fegyveres szembenállást jelentett. Ugyanúgy része volt az ideológiai hadviselés és a gazdasági versengés is.

**A szovjet–amerikai szembenállás és a két érdekszféra kialakulása**

Az Amerikai Egyesült Államok és nyugati szövetségesei, illetve a Szovjetunió közötti viszonyt hamar kikezdte, hogy Moszkva nemcsak biztonságpolitikailag kívánta uralni az általa katonailag megszállt zónát, hanem elkezdte felszámolni ezekben a szabadságjogok érvényesülését és a kommunistáktól független politikai erőket. Aggodalmat keltett az is, hogy vajon a Szovjetunió, ha módja van rá, nem kísérli-e meg ellenőrzését további, általa meg nem szállt területekre is kiterjeszteni.

Görögországban 1946 tavaszától polgárháború kezdődött a kommunista partizánok és a britek által támogatott koalíciós kormány között. A nyugati szövetségesek  több ízben tiltakoztak – eredménytelenül. Churchill nemegyszer hangot adott annak, hogy Európa két részre szakadt, ő használta először a „vasfüggöny” kifejezést. (fultoni beszéd)

A Szovjetunió és az Amerikai Egyesült Államok diplomáciai kapcsolatai 1947-ben látványosan megromlottak. Mindenki számára nyilvánvaló lett, hogy a két nagyhatalom szembenállásával kétpólusú világ alakult ki. Az Európa közepén állomásozó szovjet haderővel szemben a legyengült nyugat-európai államok nem tudtak volna érdemi erőt szembeállítani. Ezek az országok saját biztonságuk érdekében is kívánták, hogy Washington katonai ereje tartósan jelen maradjon Európában, és biztosítsa az erőegyensúlyt a Szovjetunióval szemben. 

Az Amerikai Egyesült Államok kormánya az aktív beavatkozás mellett döntött a látható szovjet terjeszkedési kísérletek miatt (Törökország), és Truman elnök 1947-ben meghirdette a feltartóztatás politikáját. Ezt a politikai elhatározást Truman-elvnek vagy más néven Truman-doktrínának hívjuk. A feltartóztatás első jeleként gazdasági segítséget nyújtottak a Marshall-terv keretében Európának. Ezt a segélycsomagot a SZU által megszállt országok nem fogadhatták el. 

**A kelet-közép-európai térség szovjetizálása**


A szovjetizálás „menetrendje” nagyjából mindegyik országban azonos intézkedések során zajlott. Először egy szovjetbarát kormány került hatalomra, amely bár koalíciós alapon szerveződött, a kulcspozíciók (belügy, gazdaság, politikai rendőrség) már kommunista politikusok kezébe kerültek. Ezután földosztásokkal felszámolták a nagybirtokrendszert. A közigazgatásban elbocsátották a „megbízhatatlannak” tartott köztisztviselőket, helyükre kommunista párttagok kerültek. A folyamatokat a Szövetséges Ellenőrző Bizottság felügyelte, amelynek vezetője Magyarországon Vorosilov marsall (tábornagy) volt.

Mindennek demokratikus „álarcot” azzal adtak, hogy választásokat is tartottak, amelyek során számos visszaélés, csalás történt. 1947. szeptember végén szovjet kezdeményezésre alakult meg a Kommunista és Munkáspártok Tájékoztató Irodája (Kominform). Ekkor megfogalmazódott a „két tábor” elmélet, amely szerint a „két világ”: a Moszkva vezette szocialista világ kibékíthetetlenül szemben áll a Washington vezette kapitalista világgal.

A hatalomra segített kommunista pártoktól a régió minden országában a szovjet társadalmi és politikai berendezkedés szigorú átvételét várta el a Szovjetunió. Az eseményeket ezt követően már a titkosszolgálatok alakították: mindenféle törvénytelen eszközzel (koholt vádak, koncepciós perek) előbb kiszorították az ellenzéki pártok, majd a koalíciós partnerek politikusait is a közéletből. Közülük sokan börtönbe kerültek vagy Nyugatra emigráltak, de voltak, akiket kivégeztek.

A szétzilálódó többpártrendszer sorsát végül az úgynevezett munkáspártok egységének kimondása pecsételte meg, ekkor a kommunista párt magába olvasztotta a már korábban „megtisztított” szociáldemokrata pártot. 1948-ra egyértelművé vált, hogy Moszkva nem tűr meg semmilyen önálló politikai irányvonalat.

A Szovjetunió a legyőzött országok erőforrásait saját újjáépítésének fedezetére fordította. Kelet-Közép-Európa országait Moszkva 1949-ben egy új gazdasági szervezetbe tömörítette. A létrehozott Kölcsönös Gazdasági Segítség Tanácsa (KGST) közvetlen árucsere-egyezmények keretében működött, az úgynevezett barterkereskedelem a piacgazdasági viszonyok kizárását jelentette.

**A két Németország létrejötte**

A sikeres európai gazdasági újjáépítés megkívánta, hogy annak a potenciálisan legerősebb gazdasága, a német is részese legyen. A német gazdaság támogatása azonban éles elutasítást váltott ki a Szovjetunióból, amely a maga szempontjából nem tartotta kívánatosnak Nyugat-Európa megerősítését Németország gazdasági integrációja által. A nyugati szövetségesek időközben gazdaságilag egyesítették az általuk megszállt zónáikat, majd a Marshall-segély fogadásának előkészítésére új német fizetőeszközt vezettek be.

Az egyoldalú lépések láttán a Szovjetunió 1948 nyarán blokád alá vonta Nyugat-Berlint. Sztálin célja az volt, hogy a szárazföldi utak lezárásával elérje a nyugati csapatok távozását. Válaszul az Amerikai Egyesült Államok légi szállítmányokkal oldotta meg a közel kétmilliós nyugati városrész ellátását. A több mint egy évig működő légihíd megmentette Nyugat-Berlint, a szovjetek 1949 tavaszán feloldották a blokádot. Az első berlini válság és a vele egy időben történt események évtizedekre kettészakították Németországot.

1949-ben a nyugati hatalmak megszállási zónáiból megalakult a Németországi Szövetségi Köztársaság (NSZK), amelynek ideiglenesnek szánt fővárosa Bonn lett. Az NSZK többpártrendszerű, demokratikus berendezkedésű országgá vált. Eközben a szovjet zónában létrejött a Német Demokratikus Köztársaság (NDK), amelynek Kelet-Berlin lett a fővárosa. Az NDK-ban – az ország nevével ellentétben – a német kommunista párt diktatúrája bontakozott ki, és az ország egyre inkább alárendelődött a szovjet érdekeknek.

A szovjet lépésektől való félelem, illetve a nyugati országok védelmi gyengesége felgyorsította azt a folyamatot, amely a „feltartóztatás” politikájának katonai együttműködésére irányult. Az Amerikai Egyesült Államok 1949 áprilisában létrehozta az Észak-atlanti Szerződés Szervezetét, a NATO-t. A NATO „védőpajzsot” jelentett Nyugat-Európa számára. Egységes katonai tömbbe szervezte az aláíró országokat, és a közös katonapolitikai vezetés a kollektív, közös védelem kialakítására törekedett.

A hidegháború évtizedeiben a feszültség és az enyhülés bizonyos fokú hullámzása volt megfigyelhető. Ez részben a katonai erőviszonyok változásaiból, részben a két szemben álló oldal változó gazdasági helyzetéből következett.

1953-ban meghalt Sztálin. Halála után a Szovjetuniót átmenetileg egy kollektív testület vezette, és a belső politikai küzdelmekből Hruscsov került ki győztesen. A hidegháborús nemzetközi feszültség átmenetileg csökkent, az új vezető meghirdette a két szuperhatalom között a „békés egymás mellett élés politikáját”. Újra megkezdődött a párbeszéd, sőt Hruscsov, a szovjet vezetők közül elsőként, hivatalosan ellátogatott az Amerikai Egyesült Államokba.




