**Tatárjárás és az ország újjáépítése**

1. **IV. Béla tatárjárás előtti politikája**

IV. Béla II. András után került a trónra, akit a mértéktelen birtokadományozás jellemezte. Ezáltal a királyi bevételek is csökkentek. 

IV. Béla (1235–1270) gyökeresen szakított apja politikájával, és elrendelte az eladományozott birtokok visszavételét a báróktól, szerviensektől és a várjobbágyoktól is. Arra törekedett, hogy visszaállítsa a királyi hatalom tekintélyét a korábbi szintre (pl. III.Béla)  A birtokok visszavétele azonban számos sérelmet okozott, a király szembe került a birtokosok széles rétegével. Eközben a Magyar Királyságot súlyos veszély fenyegette, a Közép-Európára zúduló mongol-tatár seregek közeledtek a keleti határ felé. A hírt Julianus barát hozta, aki Baskíria területén kereste a magyarok őshazáját. 

A sztyeppe térségéből a tatárok elől menekülő kun törzsek  bebocsátást kértek az országba. IV. Béla engedélyezte a betelepülést, mivel katonai segédhaderőként kívánta alkalmazni őket. A kunok azonban nomád pogány népként éltek, nem tudtak beilleszkedni. Folyamatos erőszakoskodásaik, szabályokat felrúgó magatartásuk felháborította a lakosság egészét (károkat okoztak a bevetett földeken, nem tisztelték a magántulajdont)

A tatárok elleni védekezésre való felkészülés sem indult meg időben. A király támogatottsága alacsony volt, főleg a birtokvisszavételei miatt. Rogérius Siralmas ének a tatárjárásról c. munkájából tudjuk, hogy milyen problémákat okozott a király politikája, és a kunok befogadása.   Bár IV. Béla segítséget kért a keresztény Európától, de ők nem érezték magukat fenyegetve. Így csak az osztrák őrgróf nyújtott egy kisebb katonai segítséget.

1. **Tatárjárás:** 

1241 márciusában a Batu kán vezette tatár seregek három irányból támadták meg Magyarországot kb. 60 000-es létszámmal. Sokan kun lovasokat véltek felfedezni a támadók között, és a kósza hírek tömeghisztériához vezettek, ennek során a kun fejedelmet és kíséretét lemészárolták. A sértett kunok fosztogatva a Duna mentén kivonultak az országból. Ez tovább rontott az amúgy sem túl nagy felkészültségen és védelmi erőn.

A királyi haderő (kb. 25 ezer fő) a Sajó folyóig szorította vissza a tatár elővédet, de a döntő ütközetben súlyos vereséget szenvedett Muhi közelében 1241. április 11-én.  A csatáról szintén Rogériustól tudunk. A magyar sereg jelentős része megsemmisült az ütközetben, a bekerítésből IV. Béla csak nehezen tudott kitörni. A győztes tatárok a betöréstől számított egy hónapon belül már a Dunánál álltak.

A király előbb Pozsonyig, majd Trau váráig menekült, mialatt kétségbeesetten kért segítséget az osztrák hercegtől.  Segítség nem érkezett, helyette az osztrák herceg kihasználta az ország szorult helyzetét, és megszállt három nyugati vármegyét és elvette Béla kincseit. Közben a várispánsági központok gyorsan elestek, mivel ezek zömében földvárak voltak, a támadóknak csak néhány kővár (például Pozsony, Nyitra, Komárom) tudott ellenállni. A nép mocsarakba, erdőkbe menekült.

A tatárok berendezkedtek az országban (például begyűjtötték a gabonát), majd 1242 elején a befagyott Dunán átkelve rátámadtak a Dunántúlra is. A központi irányítás hiánya nyilván további lehetőségeket biztosított a számukra, sőt egy tatár csapat IV. Béla elfogására indult. A királyi pár az ezekben a hetekben született gyermeküket, Margitot felajánlotta Istennek a Magyar Királyság megmentéséért. 

A teljes győzelem után egy-két hónappal a tatárok váratlanul elhagyták az országot, aminek oka a mai napig ismeretlen. (A kutatók szerint Batu kán az Ögödej nagykán halála utáni kánválasztásra vonult vissza a sztyeppére. Egy másik teória szerint a nomád népek taktikája abban állt, hogy a meghódításra szánt területet először csak feltérképezték, majd a második hullámban foglalták el teljes mértékben.)

A tatárjárás pusztításának mértékét a kutatók jelentősre becsülik (legkevesebb 15%), sokan állítják, hogy a honfoglalás kori magyar népességszámot veszítette el az ország. Néhány történész 20-50% közötti emberveszteséget becsül.

1. **A tatárjárás utáni politika, uralkodói magatartás:**

1242 után IV. Béla tetteit a katasztrófa kárainak felszámolása és egy újabb tatár támadásra való felkészülés határozta meg.

A királyt második honalapítóként tiszteljük, hiszen az óriási népességveszteséget igyekezett intézkedéseivel pótolni. A magyarokon kívül német, olasz és francia telepeseket hívott, és engedélyezte a zsidók letelepedését is, akik szabadon gyakorolhatták vallásukat, és zsinagógát építhettek Budán. IV. Béla visszahívta a kunokat, a népet letelepítette az Alföld területén (Nagykunság, Kiskunság), és biztosítékként fia (V. István) feleségül vette a kun fejedelem lányát. Kezdetét vette egy másik, szintén a tatárok elől menekülő nomád nép, a jászok letelepítése is a térségben. A tatárjárás hatására jelentős etnikai változás ment végbe. A tatárjárás főleg az ország középső részét érintette, ahol nagyobb volt a népesség pusztulása, ezért a hegyvidékekről egy lassú népességáramlás indult az alföldi régió irányába. Ugyanakkor Felső-Magyarország északi részére különböző szláv népek (morvák, csehek, lengyelek), Erdély déli területeire pedig román népesség költözött be. Meg kell jegyezni azonban, hogy a népesség túlnyomó többsége mégis magyarnak mondható (kb. 80%)

` `Az uralkodó szakított kezdeti politikájával, birtokadományozásba kezdett, hogy híveket szerezzen, és megbékéljen korábbi ellenfeleivel, de feltételekhez kötötte. Például kővárakat kellett építeniük, páncélos haderőt kellett fenntartaniuk, hogy egy újabb tatár támadást már ki tudjunk védeni. A király maga is épített várat, pl. Budán. A birtokadományozások és a várépítések miatt persze megnövekedett a bárók tekintélye, befolyása. 

A városfejlődés pártolása ugyanúgy a védekezést szolgálta, a fallal körülvett városok számára nyugati mintájú jogokat biztosított. Ekkor kezdődött meg számos város kialakulása az országban (például Nagyszombat, Kassa, Szeged). 

A királyi birtokok magánkézre kerülésével a királyi vármegye is bomlásnak indult, és így a szerviensek érdekei is gyakran sérültek. Lassanként kezd kialakulni egy újfajta vármegye, a nemesi vármegye rendszere, ahol a vármegyében élő birtokosok (nemesek) önkormányzattal rendelkeznek, bíráskodási jogot kapnak (szolgabíró).

A 13. század végére kialakul az a társadalmi tagozódás, amely Nyugat-Európában már korábban jelentkezett. A birtokosok várakkal rendelkező rétege a bárók, a birtokosok többsége, a szerviensek a várjobbágyok egy kisebb részével együtt alkotja a nemességet. A várjobbágyok többsége viszont lesüllyed, és a várszolgákkal, korábbi szolganépekkel, rabszolgákkal és közszabadokkal együtt alkotja a jobbágyságot. Egy nagyon szűk réteget képez az újonnan létrejövő polgárság, akik a városokban élnek.

